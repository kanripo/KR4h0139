# -*- mode: mandoku-view; -*-
#+TITLE: 御定歷代賦彙
#+DATE: 2015-08-25 00:40:26.037204
#+PROPERTY: ID KR4h0139
#+PROPERTY: BASEEDITION WYG    
#+PROPERTY: JUAN 卷一百二十一
<pb:KR4h0139_WYG_124-1a>¶
　欽定四庫全書¶
御定厯代賦彚巻一百二十一¶
　　花果¶
　　　朝華賦　　　　　　　　　　(晉/)夏侯湛¶
　咨神樹之修異實積陽之純精蜿潛根以誕節據川壤¶
　以擢莖皎日升而朝華𤣥景逝而夕零逮明晨而繁沸¶
　若靜夜之衆星長莖攢起柔條列布濯靈柯於時雨滋¶
　逸采於豐露灼煌煌以煒煒獨崇朝而達暮於是茂樹¶
<pb:KR4h0139_WYG_124-1b>¶
　蒼蒼纖枝翩翩潛光玉朗綠葉翠鮮¶
　　　春花賦　　　　　　　　　　(晉/)王　氏(劉柔/妻)¶
　千葩粲其昭晰兮百卉蒨而同榮蘭圃翹以含芳兮芝¶
　薄振而沈馨翠穎競臻衆條頻英或異色同形或齊芳¶
　殊制自然神香不可勝計爛若羅宿之垂光灼若隨珠¶
　之宵列爽若翡翠之羣翔練若珊瑚之映月詩人詠以¶
　託諷良喻美而光徳準工女於妙規飾王后之首則¶
　　　牡丹賦(有序/)　　　　　　　　(唐/)舒元輿¶
<pb:KR4h0139_WYG_124-2a>¶
古人言花者牡丹未嘗與焉盖遁於深山自幽而芳不¶
為貴者所知花則何遇焉天后之鄉西河也有衆香精¶
舍下有牡丹其花特異天后歎上苑之有闕因命移植¶
焉由此京國牡丹日月寖盛今則自禁闥洎官署外延¶
士庶之家瀰漫如四瀆之流不知其止息之地每暮春¶
之月遨遊之士如狂焉亦上國繁華之一事也近代文¶
士為歌詩以詠其形容未有能賦之者余獨賦之以極¶
其美或曰子常以丈夫功業自許今則肆情於一花無¶
<pb:KR4h0139_WYG_124-2b>¶
乃猶有兒女之心乎余應之曰吾子獨不見張荆州之¶
為人乎斯人信丈夫也然吾觀其文集之首有荔枝賦¶
焉荔枝信美矣然亦不出一果耳與牡丹何異哉但問¶
其所賦之㫖何如吾賦牡丹何傷或者不能對而退余¶
遂賦以示之¶
圓𤣥瑞精有星而景有雲而卿其光下垂遇物流形草¶
木得之發為紅英英之甚紅鍾乎牡丹拔類邁倫國香¶
欺蘭我研物情次第而觀暮春氣極緑苞如珠清露宵¶
<pb:KR4h0139_WYG_124-3a>¶
偃韶光曉驅動盪支節如解凝結百脈融暢氣不可遏¶
兀然盛怒如將憤洩淑色披開照曜酷烈美膚膩體萬¶
狀皆絶赤者如日白者如月淡者如赭殷者如血向者¶
如迎背者如訣拆者如語含者如咽俯者如愁仰者如¶
悦褭者如舞側者如跌亞者如醉曲者如折宻者如織¶
疎者如缺鮮者如濯慘者如别初朧朧而上下次鮮鮮¶
而重疊錦衾相覆繡帳連接晴籠晝薫宿露宵裛或的¶
的騰秀或亭亭露竒或颭然如招或儼然如思或帶風¶
<pb:KR4h0139_WYG_124-3b>¶
如吟或泫露如悲或垂然如縋或爛然如披或迎日擁¶
砌或照影臨池或山雞已馴或威鳳將飛其態萬萬胡¶
可立辨不窺天府孰得而見乍疑孫武來此教戰其戰¶
謂何揺揺纖柯玉欄滿風流霞成波厯階重臺萬朶千¶
窠西子南威洛神湘娥或倚或扶朱顔已酡角衒紅釭¶
爭顰翠蛾灼灼妖妖逶迤迤迤漢宫三千豔列星河我¶
見其少孰云其多弄彩呈妍壓景駢肩席發銀燭爐昇¶
綘煙洞府真人㑹於羣仙晶熒往來金釭列錢凝睇相¶
<pb:KR4h0139_WYG_124-4a>¶
看曽不語言未及行雨先驚早蓮公室侯家列之如麻¶
咳唾萬金買此繁華遑恤終日以言相誇列幄庭中步¶
障開霞曲廡重梁松篁相加如貯深閨似隔牕紗髣髴¶
息媯依稀館娃我來覯之如乗仙槎脈脈不語遲遲日¶
斜九衢遊人駿馬香車有酒如澠萬坐笙歌一醉是競¶
孰知其他我案花品此花第一脱落羣類獨當春日其¶
大盈尺其香滿室葉如翠羽擁抱櫛比蕊如金屑妝飾¶
淑質玫瑰羞死芍藥自失夭桃斂迹穠李慚出躑躅宵¶
<pb:KR4h0139_WYG_124-4b>¶
潰木蘭潛逸朱槿灰心紫薇屈膝皆讓其先敢懐憤嫉¶
煥乎美乎后土之産物也使其花之如此而偉乎何前¶
代寂寞而不聞今則喧然而大來曷草木之命亦有時¶
而塞亦有時而開吾欲問汝曷為而生哉汝且不言徒¶
留翫以徘徊¶
　　牡丹賦　　　　　　　　　　(明/)徐　渭¶
何名花之盛美稱洛陽為無雙東青州而南越曽不足¶
以頡頏兹上代之無聞始絶盛乎皇唐爾其月坡隄上¶
<pb:KR4h0139_WYG_124-5a>¶
長夀街東張家園裏汾陽宅中當春光之既和藹亭榭¶
之載營天宇曠霽兮絲游景物招人而事起彼貴子兮¶
王孫蹙游龍於流水遶兹葩而宻坐藉芳草而靡靡感¶
盛年之若斯傷代謝之能幾爾則粉承日華朱含霧雨¶
羣蔕如翔交柯如拒凌晨併妝對客不語衛尉出婢子¶
於羅幃鄂君擁翠被於江渚當其百蕊千芽照耀朱霞¶
緑葉紛紜望之轉賒若儒生之授學列女樂於絳紗迨¶
夫背户迎牕上下甍簷二三作隊矯矯愈鮮飛燕進女¶
<pb:KR4h0139_WYG_124-5b>¶
弟於逺條夫人挾三國而朝天錦瓣重捲檀心飛屑柔¶
䰅夜殷怒苞曉決宛婦姑之反脣似相稽而無説則有¶
若盛時合沓諸娣從韓姞以同歸颯焉彫衰漢王放宫¶
人而憎别風薦小爽雨委微温楚姝舞歇於章臺陳后¶
泣罷於長門亦有細加巨上慎妃横逼座之勢紫侍黄¶
側班姬抗同輦之尊或勁而昂媫妤當逸熊於上殿或¶
翹而望處子窺宋玉於東垣既離以披亦競而駢近不¶
極態逺不盡妍大髣髴乎佳麗意所想而隨存奚援引¶
<pb:KR4h0139_WYG_124-6a>¶
之數株可罄比而殫論¶
　　季秋牡丹賦(有序/)　　　　　　(宋/)蔡　襄¶
爽秋涉杪扶欄間有牡丹舊枿輒吐芳桋亭亭上擢發¶
紅葩一大可徑咫角春取勝無間然爾扶欄當彩翠亭¶
之右亭屹縣圃之西北隅圃直縣堂之背縣介大江之¶
南盖漢元朔中江都易王上封其子敢為丹陽侯邑於¶
蕪湖此其地歟今為太平州筦時河間凌公尹之行再¶
朞矣政休賦集又所瀕江英游雅故受署齎代被召將¶
<pb:KR4h0139_WYG_124-6b>¶
命者憧憧然率道其疆故觴詠之娱相因無缺及此珍¶
卉馨茂公有異時之貴趣張具髙㑹於其側所謂彩翠¶
亭者酒三行濟陽蔡某釂舉而言曰公走文章聲二紀¶
於兹顛葆幾華位不過禁省二丞官不過萬户長吏而¶
善禦外物居頗休閒獨以浩博記書稱道聖明為事今¶
是花也韜英和緒揭麗蕭辰時雖後而且大盛意者公¶
其日寖亨㑹才慮將有所售乎昔騷人取香草美人以¶
嫓忠潔之士牡丹者抑其類歟請為公賦之其辭曰¶
<pb:KR4h0139_WYG_124-7a>¶
朔羽南翔建杓西宅霜天一清露草皆白悲哉轉凉葉¶
於亭皋兮悵穠華之闃寂均百草之不能秋兮何此花¶
天姿之的的使人觀之若披大暑兮臨清湘剥層霾兮¶
仰白日厥初槁壤潛春扶欄向夕芳枝舉以融怡絳蕊¶
局兮羃䍥寳霧宵籠鮮風曉拆麗或中人香可專國刻¶
紅炬以烘燄綴彤霞而薦色鬱茀誰語丰茸自持非倚¶
瑟之神女抑善賦之文姬俯清都而時下簸晴陽以孤¶
嬉霄灝瀚兮排金扉氣砊碭兮張寳帷霓煜煜兮揭朱¶
<pb:KR4h0139_WYG_124-7b>¶
旗雲朣朧兮披纁衣&KR1195;綠跗兮矉修睂姹鮮萼兮伸微¶
辭沛怡愉兮新相知眇悽惻兮送將歸桃有楥兮溪之¶
曲蓮為媒兮澤之湄羌此物之善逺亶夫君之後時君¶
不聞佳麗皇州喧繁戚里清籞迢迢名園亹亹綺櫳曉¶
兮金鑷聲繡牆明兮雨苔紫嚴霰才歸光風半起於是¶
萬蔕駢紅交柯結翠宻顔紆餘斜袂輕倚文鴛羣飛鶴¶
錦横被縓盖攀聮緹裳積委則有姝姝玉人翩翩卿子¶
寳韉過兮飛電珠幰來兮流水擁翫嘉辰笑語成市彼¶
<pb:KR4h0139_WYG_124-8a>¶
瓊蕤美英縹葉新蘤羞不得借其餘光矧標揚乎意氣¶
今何為兮江之干地之卑兮歳將䦨荆蕪比兮霜月寒¶
望下苑兮思上蘭嘉本擢兮靈根盤泊淮波兮鮮楚山¶
是知元冶一陶昌生萬育無左右先容者淪乎朽株當¶
匠石不顧者被之散木譬此花之賦命兮亦節暮而葩¶
獨然貴賤反衍禍福倚伏其暮也何遽不為貴其獨也¶
庸知不為福噫化工物情吾以此卜¶
　　山蘭賦　　　　　　　　　　(陳/)周洪讓¶
<pb:KR4h0139_WYG_124-8b>¶
爰有竒特之草産於空崖之地仰鳥路而裁通眎行蹤¶
而莫至挺自然之髙介豈衆情之服媚寧紉結之可求¶
垂延佇之能洎稟造化之均育與卉木而齊致入坦道¶
而銷聲屏山幽而靜異獨見識於琴臺竊逢知於綺季¶
　　幽蘭賦　　　　　　　　　　(唐/)楊　炯¶
惟幽蘭之芳草禀天地之純精抱青紫之竒色挺龍虎¶
之嘉名不起林而獨秀必固本而叢生爾乃丰茸十步¶
緜連九畹莖受露而將低香從風而自逺當此之時叢¶
<pb:KR4h0139_WYG_124-9a>¶
蘭正滋美庭幃之孝子循南陔而采之楚襄王蘭臺之¶
宫零落無叢漢武帝猗蘭之殿荒凉幾變聞昔日之芳¶
菲恨今人之不見至若桃花水上佩蘭若而續魂竹箭¶
山隂坐蘭亭而開宴江南則蘭澤為洲東海則蘭陵為¶
縣隰有蘭兮蘭有枝贈逺别兮交新知氣如蘭兮長不¶
改心若蘭兮終不移及夫東山月出西軒日晚受燕女¶
於春幃降陳王於秋坂乃有送客金谷林塘坐曛鶴琴¶
未罷龍劔將分蘭釭燭燿蘭麝氛氲舞袖迴雪歌聲遏¶
<pb:KR4h0139_WYG_124-9b>¶
雲度清夜之未艾酌蘭英以奉君若夫靈均放逐離羣¶
散侣亂鄢郢之南都下瀟湘之北渚歩遲遲而適越心¶
鬱鬱而懐楚徒眷戀於君王斂精神於帝女汀洲兮極¶
目芳菲兮襲予思公子兮不言結芳蘭兮延佇借如君¶
章有徳通神感靈懸車舊館請老山庭白露下而警鶴¶
秋風髙而虯縈循階除而下望見秋蘭之青青重曰若¶
有人兮山之阿紉秋蘭兮歲月多思握之兮猶未得空¶
佩之兮欲如何抽琴命操為幽蘭之歌歌曰幽蘭生矣¶
<pb:KR4h0139_WYG_124-10a>¶
于彼朝陽含雨露之津潤吸日月之休光美人愁思兮¶
採芙蓉於南浦公子忘憂兮樹萱草於北堂雖處幽林¶
與窮谷不以無人而不芳趙元淑聞而歎曰昔聞蘭葉¶
據龍圖復道蘭林引鳳雛鴻歸燕去紫莖歇露往霜來¶
綠葉枯悲秋風之一敗與蒿草而為芻¶
　　幽蘭賦(以逺芳襲人終/古無絶為韻)　　　　(唐/)喬　彞¶
蘭之生矣不以無人而不芳被廣澤森回塘和寡調髙¶
未儷郢中之曲神符夢叶終傳鄭國之香贈靈修於南¶
<pb:KR4h0139_WYG_124-10b>¶
浦襲嘉慶於北堂於是芊眠茂苑靡迤秋坂紉而為佩¶
騷人之意巳深間以在衿楚客之情何逺薄秋風而香¶
盈十步汎皓露則花飛九畹豈衆草之敢陵幸移根之¶
未晚若乃吴山清兮天氣新湘水碧兮楓岸春煙轉緑¶
蕙波揺白蘋榮曲沼之初蓮遺天涯之美人離别經時¶
歎孤芳於秀質豔陽可惜悵獨立於良辰復有映金砌¶
羅玉户分竹宫疏蕙圃因風而起不隨彼茁之蓬擇地¶
以生能殊有杕之杜宜其比同心於先哲冠美名於前¶
<pb:KR4h0139_WYG_124-11a>¶
古蘭之在幽兮其芳滿叢士守業兮其道未通入提携¶
固在於髙賞播酷烈當跋於下風寧使彫急景於散地¶
迫嚴凝於嵗終况復光隂慘烈冰霰凄切靜而處順不¶
得近於階墀長未當門獨遣冒於霜雪豔歇紅暗莖萎¶
紫折懼鶗鴂之先鳴掩氛氲而頓絶於戲蘭與艾兮異¶
味薫與蕕兮殊途一室之人雖當執我之契十年之臭¶
尚可攘公之羭囂然此道何有何無嗟乎蘭無薫兮搴¶
擷之所不及士無文兮聲華之所不立儻一借於韶光¶
<pb:KR4h0139_WYG_124-11b>¶
庶餘香之可襲¶
　　幽蘭賦(以逺芳襲人終/古無絶為韻)　　　　(唐/)陳有章¶
翹翹嘉卉獨成國香在深林以挺秀向無人而見芳幽¶
之可居達萌芽於隂壑時不可失吐芬香於春陽所以¶
紫翹十步名傳九畹自下并髙結根聳榦布葉逾宻重¶
隂未晩開緗蕊而乍含擢丹穎而何逺好遵正直生匪¶
臨於斜徑不向嶮巇質寧被於長坂獨茂幽壑厭若錯¶
薪幾霑雨露猶苦風塵采掇兮有日芳菲兮度春得臨¶
<pb:KR4h0139_WYG_124-12a>¶
刈楚之地曷異修詞之人燕妃夢中榮何名而不遂蜀¶
琴曲裏奏何聲而不新况衆英聚集傳香氣而相襲佳¶
色䓤蘢帶煙翠而攢叢固已歎夫貞潔期見賞於始終¶
幽處斯久照臨忽通喜㑹無私之日深繄有力之風幽¶
莫過於芳蘭誠匪同諸草莽充佩而靈均不棄入握而¶
仙都必取詎比夫山上靡蕪泥中蘅杜將虚名以共播¶
竟無善而足數焉知夫光善才於左思能成賦於師古¶
而已哉知我者謂我如碩儒不知我者謂我如生芻此¶
<pb:KR4h0139_WYG_124-12b>¶
幽人之未已亦何代而云無幸逢昭代得遇良哲雖偕¶
薰蕕固有分别勿以卉賤不顧幽芬勿心地寒不軫孤¶
絶儻折英而入用庶有光於優劣者也¶
　　幽蘭賦(以逺芳襲人終/古無絶為韻)　　　　(唐/)韓伯庸¶
陽和布氣兮動植齊光惟彼幽蘭兮偏含國香吐秀喬¶
林之下盤根衆草之旁雖無人而見賞且得地而含芳¶
於是嫩葉旁開浮香外襲既生成而有分何掇採之莫¶
及入握稱美未遭時主之恩納佩為華空戴騷人之什¶
<pb:KR4h0139_WYG_124-13a>¶
光隂向晚歲月將終芬芳十步之内繁華九畹之中亂¶
羣峰兮上下雜百卉兮横叢况荏苒於光隂將衰敗於¶
秋風豈不處地稍幽受氣仍别蕭艾之新苗漸長桃李¶
之舊蹊將絶空牽戲蝶拂花蕊之翩翾未遇來人尋芳¶
春而採折既生幽徑且任榮枯羃輕煙而䓤翠帶淑氣¶
而紛敷冀雨露之溥及何見知之久無及夫日往月來¶
時占歲覩遇達人之回盼披荒榛而見取横琴寫操夫¶
子傳之而至今入夢為徴燕姞聞之於前古生雖失處¶
<pb:KR4h0139_WYG_124-13b>¶
用乃有因枝條嫩而既麗光色發而猶新雖見辭於下¶
土幸因遇於仁人則知夫生理未衰採掇何晚幽名得¶
而不朽佳氣流而自逺既徴之而見寄願移根於上苑¶
　　幽蘭賦(以逺芳襲人終/古無絶為韻)　　　　(唐/)仲子陵¶
蘭惟國香生彼幽荒貞正内積芬華外揚和氣所資不¶
擇地而長精英自得不因人而芳况乃崖斷坂折蹊分¶
石裂山有木而轉深逕無人而自絶柔條獨秀芳心潛¶
結翡翠戲而相鮮蘼蕪生而共悦然後衆草之中迥為¶
<pb:KR4h0139_WYG_124-14a>¶
一叢卑以自牧和而不同揚翹布葉舒翠錯紅宵承結¶
露曉汎光風傾於陽希所照無隱託其地知其道有終¶
且求之昔人徴以邃古宛成章於楚客爰命操於尼父¶
佩之衆匪蘭不紉曲之多匪蘭奚鼓夫以薫蕕之喻臭¶
味斯殊同之則十年猶有異之則一日而無乃清以為¶
露滋而為畹比徳者以之守貞贈離者以之傷逺冝其¶
出幽谷之濱為階除之珍羅堂未晚被逕知春依瑶池¶
而自庇與玉樹之為鄰杜若芳芷香辛白蘋俱受生於¶
<pb:KR4h0139_WYG_124-14b>¶
大塊獨取象於同人是故蘭也之采伊人所急篇章間¶
起比興俱入道之廢可鉏而去道之興可俯而拾為君¶
灑微芳於素衿希見寳於重襲¶
　　幽蘭賦(以逺芳襲人終/古無絶為韻)　　　　(唐/)李公進¶
幽有寂兮蘭有香香者取其服媚寂者契其韜光是以¶
緑葉紫莖偶貞士而必佩深林絶壑挺竒質而獨芳觀¶
其異彩特秀結根自逺靡生於門寧滋於畹朝陽照而¶
雜花不得間其榮光風轉兮衆草無以齊其偃杳杳深¶
<pb:KR4h0139_WYG_124-15a>¶
處芬芬絶倫保貞操以擅美發英華以藻春葉凝露以¶
珠綴花含煙而色新移於友也則斷金之利樹之庭也¶
則如玉之珍豈比夫協夢呈祥表嘉名於鄭國循陔見¶
采流雅詠於詩人而已哉蘭之幽兮芳可折幽無人兮¶
芳不絶蘭之生兮美自豐生得地兮美無終故雖敗於¶
凉飈諒有嘉於前古方比契於松筠詎齊名於蘅杜且¶
夫麗白雪之綺靡被長坂之芬敷激餘芳以孤映極幽¶
致而自殊則在握者何居擇者何無蘭處幽而轉芳芳¶
<pb:KR4h0139_WYG_124-15b>¶
無逺而不襲賢尚晦而必著著何道而不入伊哲人之¶
素履盍徴蘭以自執茍馨香之發聞越江山而採拾¶
　　幽蘭賦(有序/)　　　　　　　　(宋/)李　綱¶
蘭有二種華以春者似蕙華以秋者似菊楚辭曰秋蘭¶
兮青青綠葉兮紫莖又曰春蘭兮秋菊長無絶兮終古¶
今世人之所識者素葩叢本特春蘭耳余嘗得一種蘭¶
於亡友蕭子寛家綠葉紫莖其香似春蘭而加芳食之¶
味尤辛甘可以調羮曹子建七啓於肴饌之妙言紫蘭¶
<pb:KR4h0139_WYG_124-16a>¶
丹椒施和必節滋味既殊遺芳射越乃知兹蘭可食其¶
為秋蘭無疑也二蘭皆喜生於髙山深林闃寂無人之¶
境則芬芳郁烈茂盛而逺聞移而置於軒庭房室之間¶
不過一再歲花益鮮而香益微盖其天性如此故古人¶
又以幽蘭目之與夫山林隱遯之士耿介髙潔不求聞¶
達於人而風流自著者亦何以異故感而賦之¶
相百卉之芳菲兮待培植而乃成何兹蘭之異稟兮處¶
幽僻而方興髙山崔嵬而巃嵸兮深林杳杳以冥冥下¶
<pb:KR4h0139_WYG_124-16b>¶
波濤之噴激兮上雪霰之飄零邈人跡之不到兮蘭於¶
焉而獨馨言茁其芽載擢其英春與蕙兮偕秀秋與菊¶
兮並榮或素葩而叢本或綠葉而紫莖雖春秋之異種¶
豈殊徳於幽貞耿介自許芬芳誰與久而不知其香晦¶
而不改其度榮何謝於光風瘁何傷於白露配芝桂以¶
為友奚蕭艾之能侣類同心之契合比明徳之欣附淑¶
人君子愛而不忘蒸以為藉沐以為湯紉之為佩刈之¶
為防實有取於雅操匪徒慕夫國香若夫出自故山同¶
<pb:KR4h0139_WYG_124-17a>¶
夫小草資耳目之嘉玩供園林之幽討雖得托於孤根¶
盖巳違其所好譬猶髙潔之士隱遯之人蹈山林而長¶
往友麋鹿而同羣付功名於脱屣等富貴於浮雲室雖¶
邇而人則逺可得聞而不可見有泉石之枕潄無猿鶴¶
之驚怨晦其跡而彌芳懐其道而愈顯子真谷口徳公¶
鹿門二子食薇於首陽四皓採芝於商山名與實兮兼¶
茂心與跡兮俱閑播清芬於今古亦何以異於幽蘭¶
　　幽蘭賦(有序/)　　　　　　　　(宋/)髙似孫¶
<pb:KR4h0139_WYG_124-17b>¶
蘭曽伴屈大夫政復何恨然非屈大夫無知蘭者余固¶
非知蘭亦非知大夫者後五百年或有知余者焉¶
皇以度而揆余兮宛貞貞而孔安含素光以致蠲兮考¶
幽人之所槃澹羣動而不競兮約洵美而且閑嫋孤風¶
之翛翛兮幾激貪而律頑一既分而為乾兮老羣星之¶
芒寒又一索而坤動兮百嘉熾而多蕃余乃持其神秀¶
兮成天地之所難陵髙姿以吐妙兮抱幽古而遐觀峭¶
夷齊之特立兮非盜蹠之可奸懿西子之孤靚兮豈嫫¶
<pb:KR4h0139_WYG_124-18a>¶
母之並歡彼釡礫之自珍兮有瓚罍之獨刓又蒿蕕之¶
盛蔚兮幸蘅若之未殘勺明水以薦芳兮三沐浴乎清¶
瀾耿積雪其如素兮尚有知余寸丹眇洞庭之始波兮¶
木舞葉其珊珊凍沅湘而欲合兮騁白蘋而渺漫招帝¶
子而不來兮棄余璫於江干導微馨以輸誠兮律九歌¶
其銷魂¶
　　秋蘭賦(有序/)　　　　　　　　(宋/)髙似孫¶
客有遺余秋蘭者比家山所毓尤清瘠特香味稍減豈¶
<pb:KR4h0139_WYG_124-18b>¶
凉未深邪系之以辭¶
眇銀渚之如傾兮訊霄凉之方幼俶有風之西香兮竦¶
孤貞之俄秀宛青葉而紫莖兮花四三叢且痩心兩兩¶
而一知兮驚汝我之俱舊吁靈均之有靈兮炯不死而¶
猶夀九其歌之迢迢兮豈韶勺之可奏洞庭波而舞葉¶
兮菊英英而趨茂何獨憐此幽深兮了非聞而非嗅杳¶
渚北之雲興兮帝子澹乎先後擷微芳而薦嘉兮叫湘¶
皋而寒溜余既莫之偶兮律遺聲而孰扣勺明水以酬¶
<pb:KR4h0139_WYG_124-19a>¶
君兮耿斯意之不可又君亦裵回而忘歸兮指蘅荃而¶
將授余更曰芳之克肖兮豈氛凡之能垢不能易其何¶
言兮今琅琅乎其臭¶
　　伊蘭賦(有序/)　　　　　　　　(明/)楊　慎¶
江陽有花名賽蘭香不足於豔而有餘於香戴之䰂紒¶
經旬猶馨意古者紉佩之用頮浴之具必此物也西域¶
有伊蘭以為佛供即此漢書所謂伊蒲之供也從而為¶
之賦曰¶
<pb:KR4h0139_WYG_124-19b>¶
英英有蘭猗猗其美諡以伊蘭實自邛始維蘭之品粤¶
繁有叢曰蕙曰蓀錯遌丰茸曰芷曰茝名殊物同形如¶
蒲萱盆盝是薦謡俗攸珍乃蘭之贗可佩可紉服之媚¶
人昔號國香今兹曷湮宜湯宜浴陳除新沃昔聞其語¶
今兹則&KR0008;先正𧦬蘭謂識之艱山谷致疑晦翁屢歎懿¶
若卉之挺生兮何珵美而琦絶既葳㽔以晞暘兮亦扆¶
岑而帶岊友射干而偕生兮朋荔挺而俱發漱𤣥英之¶
朝澤兮應復至之陽月秉棻蒀之旉榮兮擅芳菲之酷¶
<pb:KR4h0139_WYG_124-20a>¶
烈開以景風之淑辰兮貫乎星回之火節漱沆瀣之芳¶
潤兮全朱明之炎徳匪直十步之有芳兮曽驗經旬之¶
未歇乃有娥媌掩嫮靡曼嫈昭步步移豔笑笑傾城子¶
夫興於鬒髪昭儀寵於體馨曳步揺之馥郁映角犀之¶
豐盈若蘭機迴文之錦季蘭琴綠綺之聲爰色授而魂¶
與且目眩而心縈倭墮梁家之髻浮渲韋孃之纓咸纖¶
指兮爭掇並巧粲兮相迎都梁蟾蜍兮閼爾而減價虎¶
蒲龍棗兮瞠乎其亡菁超旃檀於雪域壓迷迭於雲清¶
<pb:KR4h0139_WYG_124-20b>¶
星芒當晝而弗隱金粟未秋而先成埒瑶華兮玉蕊叶¶
綠葉兮紫莖堪納凉於𤣥圃思御風兮蓬瀛詎數秋紅¶
之蕳子豈顧晚翠之長卿爰感子兮體物遂錫子以嘉¶
名重為系曰肇允嘉卉兮昉自炎皇媺人之佩兮王者¶
之香深谷逶迤兮無人自芳宣尼息騶兮屈平纍湘晨¶
月秋風兮屬國之堂洪波霜晚兮謫仙之鄉紉遣佩捐¶
兮庸亦何傷體物瀏亮兮聊以相羊¶
　　藏芝賦(有序/)　　　　　　　　(宋/)王　令¶
<pb:KR4h0139_WYG_124-21a>¶
丙申歲自四月至六月大雨而余之所客天長縣東北¶
皆瀕湖澤地浸以下頗以水為患傷草木多死邑居無¶
薪芻而益貴薪益來自逺以余之所居則薪之自北來¶
者常售於余間而有得若枯華斷穎根梗蔕芥支離擁¶
腫與碩實所異於常草者皆取以戲就其中嘗試視之¶
余得則芝也折傷不完計之於全此當一葉耳不知其¶
他安在也其生雖不知逺近要皆在縣之北以常負薪¶
之所來則芝從可知也示人則不齊有由是而知有芝¶
<pb:KR4h0139_WYG_124-21b>¶
有由是而信為芝有雖得是而弗之信者然芝之為物¶
不常有而或出可愛者也自古詩之作見於今者凡三¶
百篇其以風賦比興而附見於物若蘋蘩薇蕨荇苞苦¶
藿荑唐葍蓫瓠匏𤓰葛鬱薁葵藚葑芹藻莫茅荼蕳苓¶
蓬莠苹蒿萇蒲萑葦葭菼蕭艾稂荍蓍芑禾麻菽麥黍¶
稷豆菽秬秠穈粟稲粱菅苧巻耳芣苢菁莪莠葽荷華¶
游龍茹藘芍藥之類雜見並出然此特草耳其多盖如¶
此而未嘗及芝也自詩而下長辭章而善自托者獨有¶
<pb:KR4h0139_WYG_124-22a>¶
屈原今其離騷九歌具存而可考然其况意所及自詩¶
人所紀之外復益以江蘺芙蓉杜若薜荔木蘭白蘋菑¶
荑揭車蕙芷茝菊芰蘅薋菉葹蕪葯蓀而地所常産目¶
所同識之草盡矣若夫陳忠而直私忿廢而怨逐託於¶
彼而取此以見義此則余之所知至於道則余不得而¶
一也然稱類巳衆而芝復獨遺是誠何故邪説者遂以¶
九歌之三秀為芝余以其不明又其辭曰適山而採之¶
則芝非獨山草盖未足據信也及觀漢樂歌盖當時文¶
<pb:KR4h0139_WYG_124-22b>¶
工槧人縁飾世治以裁主意耳非有如詩人騷客鬱於¶
中而不得言憑於物而後見者皆非余所好也今余得¶
芝而賦之意皆在於賦序故不道也¶
庭勾突萌抽蔚擢秀孰非春兮坯培壅堙播溉軋蒔孰¶
非人兮不為常生時見挺出芝則神兮靈幹不阿衆葉¶
類附不孤有鄰兮生莫時期毓無種裔天生徳兮芣苢¶
薦庭&KR1048;蕪薦道退野即兮生無本根拔不滯茹無吝惜¶
兮榮而不華槁而不枯莫損益兮茨萊翳隂髙出下蔽¶
<pb:KR4h0139_WYG_124-23a>¶
適以取容兮朝菌射干齊長並秀徳不校同兮荒原穢¶
壤棄放委廢若將終兮知者謂誰何為來者似不必逢¶
兮困於不知束於薪蘇自信不恥兮摧戕折傷披本斷¶
幹禍不自已兮火炎木焚投置不縮知命有止兮偶於¶
自生不祈見聞吾與爾已兮¶
　　水仙花前賦(有序/)　　　　　　(宋/)髙似孫¶
水仙花非花也幽楚窈眇脱去埃滓全如近湘君湘夫¶
人離騷大夫與宋玉諸人世無能道花之清明者輒見¶
<pb:KR4h0139_WYG_124-23b>¶
乎辭¶
天以一而生神坎以習而成𤣥渫沖奥以致潤抱孤貞¶
以成妍禹何智以能海羲何神而開乾際壑炁之無畔¶
壯英心之自仙悲莫悲乎巫咸之鄉哀莫哀乎原胥之¶
淵迅英挺以如濯肯徘徊而自憐至若鮫館截綃而凝¶
霜貝庭含璣而媚川蒼茫乎三島之接霧杳眇乎十洲¶
之匯天雲雨閑霽水空澄鮮一色如磨萬波不顛亦有¶
帝女兮泣竹湘君兮鼓絃神妃兮解佩冰夷兮扣舷是¶
<pb:KR4h0139_WYG_124-24a>¶
皆凝姿約素挺粹含娟以婉自將以淑相宣芳以氣屬¶
妙以辭傳指北渚以將下薄西津而驟旋或搴芳若或¶
采佳荃有蘭可餐有蘋可搴於是樂極忘歸塵空失蠲¶
萬慮俱泯餘情獨筌扣冰娥以勺尠訪瑶母而潔&KR0008;挹¶
水星以請命託神祗而垂甄已矣乎超萬刼以自蜕麗¶
一徽而獨涓懐琬琰以成潔抱雪霜以為堅參至道以¶
不死秉至精而長年是盖苞水徳之靈長合五行之自¶
然者乎¶
<pb:KR4h0139_WYG_124-24b>¶
　　水仙花後賦(有序/)　　　　　　(宋/)髙似孫¶
余既作前水仙賦疑不足以渫余之情者乃依稀洛神¶
賦為後辭尚庶幾乎¶
余從太史游覽山川汛瀟汨下澧沅摩嶷雲息梧煙歲¶
莫天寒僕痡車顚爾乃釋鑣乎茝涯進秣乎芝㕓周旋¶
乎荆滸騁望乎湘淵於是神疑目駭心離意惻即之戃¶
怳適焉髣髴覩一美人於水之側乃拊從者而訊之曰¶
汝有識於彼者乎彼何人者甚閑且潔也從者進曰僕¶
<pb:KR4h0139_WYG_124-25a>¶
聞兹水之靈曰湘夫人然則太史公之所遇其或是乎¶
其形維何僕願知之余告之曰其狀也皓如鷗輕朗如¶
鵠停瑩浸玉潔秀含蘭馨清明兮如閬風之翦雪皎淨¶
兮如瑶池之宿月其始來也炯然層冰出蛟壑其徐進¶
也粲然清霜宿瓊枝沈詳弗矜燕婉中度不穠不纖非¶
怨非訴美色含光輕姿約素瓌容雅態芳澤不汙素質¶
窈裊流暉㛹娟抱徳貞亮吐心芳蠲婉嫿幽靜志泰神¶
閑柔於修辭既丰且鮮飭躬被服稽圖合章峨五采之¶
<pb:KR4h0139_WYG_124-25b>¶
英珥兮錯九芝之明璫舞碧霓之修帶兮妥英雲之輕¶
裝顔有鍊而如灼體非薰而彌香沐姱容之練練乗清¶
氣之徜徉於是舒懐肆逸且娱且顰羽盖翳映翠旄繽¶
紛軃金揺之欲墮兮玩晴洲之青蘋余衷耽其靜孌兮¶
黯澹蕩而馳神媒不靈於締歡兮託湘波以通勤暢中¶
靈之胥悟兮捐余璫於水濱懿玉儀之靜莊允約矩而¶
應規輕瑶華而不御兮指二南而揚詩謂皎日之可鑒¶
兮非暗室之自欺數解佩之夙遇兮風嫋嫋而凝思志¶
<pb:KR4h0139_WYG_124-26a>¶
貞介而言妙兮誓守禮以將之於是靈修竦然嬿婉徘¶
徊拊孤影以欲翥心將飛而仍回褰蓀幬之芳烈燕芷¶
房之玫瑰感幽志之悽激兮喟揚音而彌哀爾乃衆真¶
縹緲並游嘯侣或濟西澨或臨北渚或采幽蘅或茹芳¶
杜約洛川之神妃㑹巫隂之竒女清莫清乎姮栖愁莫¶
愁乎牛渚媠輕裾之裔裔泠清飇而雲舉體迅飛鴻俶¶
若輕雲流睇横波餘芳氤氲其度有則不顛不危優柔¶
靡忒必兢必祇温乎如玉曄兮陸離精采相授羌余其¶
<pb:KR4h0139_WYG_124-26b>¶
悲於是川后斂飇冰夷却濤龍伯獻珠鮫人貢綃躍三¶
虯以指塗蕤蒼芝而夾御雙螭帖其馴乗儼華斿之布¶
濩鴛鴦嘯而先驅翡翠翼而齊騖於是趨彭蠡過洞庭¶
洗月轂飛星軿流清聲而吐竒誦坤乾之大經畫三靈¶
而不汨潛一意而長醒恍揚袂以如失雪微汍而霑纓¶
拊佳期之不來日冉冉而西征夐微素之孰寄誰其將¶
余英瓊揚清波而微注指潛淵而自驚恍精采之相授¶
迄難陳其餘情於是游倦思歸路異神留遺思杳眇寤¶
<pb:KR4h0139_WYG_124-27a>¶
寐好逑蹇悠悠而何之指寒川而薄憩蘭菲菲而襲余¶
睇碧雲而揺曳信心㑹而神交豈綢繆之未契竦僕夫¶
之儆余命速駕乎蘭枻其毋惑於所悦當陳古而為之¶
制¶
　　水仙花賦　　　　　　　　　(元/)任士林¶
眇伊人之蟬蜕兮宅清泠以為扉越蓬隔弱窅不知其¶
幾千里兮跂余望之忽軒牕之翠碧兮見此綽約之芳¶
姿曳青葱之華裾兮倚玉薤之披披逍遥清霜之夕徘¶
<pb:KR4h0139_WYG_124-27b>¶
徊明月之辰佩乞碧霞衣紉綠雲金杯盥雨玉盤承津¶
㪺和注淳斟酌天均於時庭空人靜萬竅不作聲沉步¶
虚之歌奏杳鈞天之樂江妃具俎以進羞海若充賓而¶
酬酢持杜觶而未揚想堂中之歡樂余亦洗醆更酌接¶
芳蕤而為客縱歌頹然不知天河之既落¶
　　水仙花賦　　　　　　　　　(明/)姚　綬¶
伊昔涪翁夙罹謫逐行邁阻修浮水奔陸方歸與以息¶
駕乃燕坐於蔀屋惟是屋也依髙山臨大江影薄髙雲¶
<pb:KR4h0139_WYG_124-28a>¶
聲飛怒瀧敞宇衡門洞乎八牕式遣懐於吟嘯忽有覩¶
乎神娏爾乃乍近乍遥水面微步羅韤生塵綃裳沾露¶
腰纖弱蘭脣冶樊素匪揚挂旗匪蹋神魚遽引遽却或¶
疾或徐袖翩翻兮婉娩帶繚繞兮紓舒悵數年之獨往¶
鄙良夜以鰥居矯望延佇掠盼躊躇汛若斷梗浮猶馮¶
虚乃若貼金蓮於玉趾眷兹樂胥於焉邇止瑪瑙坡荒¶
仙王祠圯睇梅兄於嶺頭懐礬弟於澗涘進左右而諗¶
之曰水上步月彼其仙邪惟炫素質不御鉛華中有金¶
<pb:KR4h0139_WYG_124-28b>¶
蕤輕蒙臂紗衝斥暮雨揮霍朝霞爾或見之而豈吾之¶
過誇邪左右屏息對曰彼之來斯誠類仙子馨香芬芳¶
容光旖旎其綽約也儼藐姑之神其聮娟也齊洛川之¶
子初雖瞻馳終莫摹擬是則主人之所見僕輩之所跂¶
者也於是之時涪翁啞然而作聲彼人泯然而無迹江¶
風惟清江月自白倀倀何之翳翳寢息晨興向明躑躅¶
於庭忽幽花之托根依后土以降靈胡然生之太痩歲¶
晏流形宋玉招魂之賦莊周夢蝶之經翁遄作詩調同¶
<pb:KR4h0139_WYG_124-29a>¶
　金石有頃比夕載驗厥跡無被花之懊惱出門一笑而¶
　横大江之空碧¶
　¶
　¶
　¶
　¶
　¶
　¶
<pb:KR4h0139_WYG_124-29b>¶
　¶
　¶
　¶
　¶
　¶
　¶
　¶
御定厯代賦彚巻一百二十一¶
